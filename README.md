När jag, [@tomasbjerre](https://github.com/tomasbjerre), startade mitt aktiebolag och började konsulta, skrev jag en [blog-post](https://bjurr.com/starta-eget-konsultbolag/) om det. Det här är en migrering av blog-posten till en sida med information om detta ämne. Där alla kan bidra via Github.

# Starta Eget Konsultbolag

Efter över 7 år som anställd konsult (mjukvaruutvecklare) valde jag nyligen att starta eget aktiebolag. Jag gör precis samma sak nu som jag gjorde som anställd men numera i mitt eget bolag istället. Det här inlägget handlar om hur jag gjorde detta. Googlar man kring att starta eget så hittar man mycket. Men jag saknade någon som beskriver det utifrån mina förutsättningar, det är vad jag försöker göra här, eftersom jag tror att många har samma förutsättningar som mig. **Oh, and sorry if you don't speak Swedish =) The topic is about starting your own company in Sweden, you are probably not interested.**

Ska också säga att allt jag tagit reda på här är genom googling och jag tar inget ansvar för att det jag säger här är korrekt och riktigt! Så var kritisk när du läser vad jag skriver nedan!

Jag blir ofta kontaktad angående det här blogginlägget, men jag vill gärna hålla diskussionerna öppet här istället: https://www.facebook.com/groups/starta.eget.konsultbolag/

# Varför Starta Eget?

Du kan **skatteplanera**. Om du redan innan året är slut vet [gräns för statlig skatt](http://www.regeringen.se/pressmeddelanden/2017/03/upprakningen-av-skiktgranserna-for-statlig-inkomstskatt-2018-begransas-och-den-sarskilda-inkomstskatten-for-utomlands-bosatta-hojs/) och eventuella avdrag du kommer att göra. Då kan du räkna ut exakt vilken lön du kan betala ut från bolaget för att du som privatperson ska hamna precis på gränsen för statlig skatt.

Utöver lönen kan du också göra en **utdelning**. Då skattar du 20% på summan upp till `2.75` gånger föregående års _inkomstbasbeloppet_ för `2018` blir det `2.75 * 59300 = 163075`. Det är det som kallas förenklingsregeln. Man kan också räkna fram en gräns, som är hälften av utbetald lön, och använda den om den är mer fördelaktig. [Den här blog-posten](https://www.foretagande.se/sa-beraknas-skatt-pa-utdelning-3-12-reglerna/) beskriver detta bra. Första året kan du eventuellt inte använda förenklingsregeln, de diskuterar det i [den här tråden](https://forum.vismaspcs.se/visma_spcs/topics/utdelning-forsta-aret).

Jag har gjort [ett excel-ark](/skatteplanering.xlsx) för att **optimera skatten**. Skatteverket har även [en sida](https://www.skatteverket.se/privat/sjalvservice/allaetjanster/tjanster/raknautdinskatt.4.18e1b10334ebe8bc80001950.html) där man kan räkna ut sin skatt. Du kan även läsa mer om [skatter och avgifter](https://www.verksamt.se/starta/skatter-och-avgifter/aktiebolag) på Verksamt. Se även [den här sidan](http://www.driva-eget.se/kalkyler/lonekalkyl) för att få en uppfattning om hur mycket lön man kan ta ut.

Det finns anledning att vara rädd för det faktum att man inte får några pengar alls om man inte har ett uppdrag. Men eget bolag kan du använda en [periodiseringsfond](https://www.skatteverket.se/foretagochorganisationer/foretagare/enskildnaringsverksamhet/periodiseringsfond.4.361dc8c15312eff6fd2b8f2.html) där du lägger undan pengar mellan räkenskapsår. Du kan alltså optimera din lön för att slippa statlig skatt, lägga undan pengar i en periodiseringsfond och sedan betala ut dem ett år då du har mindre inkomster. På så vis slipper du både bolagsskatten och statlig inkomstskatt.

Du är **säkrare som egen**. Bolaget kommer förmodligen att dra in mer pengar än vad som är lämpligt att direkt batala ut som lön. Får du 500kr/timme (ett väldigt lågt pris!) så drar du in cirka 80 000kr under en månad. Då kan du betala 60 000kr i lön. Men du vill förmodligen bara betala ut 36 575kr eftersom det är gränsen för statlig skatt. Att betala den lönen kostar cirka 48 000kr för bolaget och du har alltså 32 000kr kvar i bolaget. Gör du det varje månad har du 384 000kr kvar i bolaget när räkenskapsåret är slut. Du vill förmodligen använda en del för att göra en utdelning. Men för att jämföra med att vara anställd så skulle du kunna betala ut samma lön 6 månader in på nästa år, trots att du står helt utan inkomster! För att räkna ut hur mycket lön du kan betala ut kan du alltså räkna såhär `timpenning * (52 - semesterveckor) * 40 / 12 / 1.31` så kanske `500 * (52 - 6) * 40 / 12 / 1.31 = 58 524`.

Du väljer själv om du vill betala in till en **tjänstepension** och i så fall vilken. Jag har tvingats betala till SEB under en längre tid. Det enda jag bryr mig om är deras fondutbud. I SEB hittade jag bara en fond, en räntefond, som kändes "ok". Det är även en fördel att du kan maximera lönen, göra utdelning och om det efter detta fortfarande finns pengar över kan du använda dem till tjänstepension. Du slipper alltså låsa in pengar i en sådan pension om det inte är så att det är en skattemässig fördel. Med tanke på att du, via utdelning, kan få ut kapital med en skatt på under 40% så kanske du inte vill använda en tjänstepension. Pengarna du får ut via utdelningen är ju helt olåsta och du kan investera hur du vill.

Du **slipper ha lön efter ålder**. Ju yngre du är, ju mer tjänar du på att ha eget konsultbolag. Den dumma tanken att man ska börja på en låg lönenivå och sedan öka ett par procent per år mappar inte alls mot vad kunderna betalar för dig per timme. Kunderna har oftast ett pris på juniorer och ett på seniorer. Att du är 30, 31 eller 40 år gammal spelar ingen roll för priset. Är du yngre anställd konsult betalar du för dina äldre kollegors lön och förmåner. Det kan mycket väl vara så att du drar in mer pengar än någon som är 20 år äldre. Med eget bolag mer än dubblade jag min lön.

Du kan **köpa kontorsmaterial väldigt billigt**. Dator, headset, hörlurar, skärmar... till mindre än halva priset jämfört med om du köper det privat. Då tänker jag inte bara på momsen. Tänk även på hur mycket pengar bolaget behöver betala ut för att, efter skatt och arbetsgivaravgift, kunna sätta in summan på det privata kontot. Såklart måste man tänka på att det man köper ägs av företaget och inte dig privat.

Så fort du har möjlighet att betala ut **[skattefritt traktamente](https://www.vismaspcs.se/visma-support/visma-eget-aktiebolag/content/skattefria_traktamenten.htm)** så ska du göra det. Du slipper tjafs med en arbetsgivare som nekar dig något som är så självklart.

Du kan **åka på vilken konferens du vill** och låta bolaget betala. Det finns ju intressanta utvecklarkonferenser nästan överallt. Du behöver bara [hitta en](http://lmgtfy.com/?q=sidney+developer+conference) och åka. Inget tjafs med en arbetsgivare som tycker det är för dyrt. Inga dryga övningar, innan eller på plats, utan bara du som bestämmer vilka föreläsningar du tycker är intressanta och som du går på.

Jag tycker att de flesta möten är meningslösa och väldigt tråkiga. Det blir klart **färre möten** med eget bolag. Du kan spendera din tid med kunden istället för tråkiga månadsmöten =)

Som egenkonsult har du **ingen flextidsbank** utan kan du fakturera en timme eller inte. Detta blir tydligast om du har avtal med en kund om att jobba 40h/vecka åt dem. Går du hem en timme tidigare så fakturerar du en timme mindre den dagen. Jobbar du en timme längre så fakturerar du en timme mer. OBS! Så fort du tror att kommer att jobba och därmed fakturera mer än avtalat så bör du skaffa ett skriftligt OK från kunden, för det påverkar hens budget!

Du kan få **mindre administrativt jobb**. Som anställd hade jag kvitton att rapportera varje vecka. Jag köpte tågbiljetter via SJ:s hemsida och fick alltså kvittot som PDF. Jag var tvungen att rapporera dem varje vecka med kostnad och moms. Skriva ut ett papper i samband med tidrapportering. Skriva ut mina kvitton. Häffta fast mina kvitton på pappret från tidrapporteringssystemet. Leta upp kuvert samt frimärke. Leta upp brevlåda och posta kuvert med tidrapporten till konsultbolagets kontor. Som egen lägger jag aldrig mer än 2 timmar totalt under en hel månad på att sköta den fullständiga bokföring inklusive alla kvitton. Allt gör jag digitalt.

Till sist, och kanske det absolut bästa argumentet. Jag har **alltid sett mig själv som mitt eget varumärke**. Då är ju inte steget långt till att faktiskt vara det också.

# Hur Starta Eget?

Jag listar här kortfattat vad man behöver göra. Längre ner finns vissa steg mer utförligt beskrivna. Du kan räkna med att det tar 1-2 månader från att du skickar in första ansökan till att allt runt bolaget är klart och du kan börja jobba i det. Skadar inte att titta på [andra listor](https://www.verksamt.se/alla-e-tjanster/din-checklista/aktiebolag) också för att säkra att du inte glömt något.

Jag valde **aktiebolag** framför enskild firma. Då är bolaget en juridisk person som också har ansvaret. En tydlig gräns mellan bolag och privat ekonomi alltså. Jag kan rekommendera [Verksamts jämförelse av företagsformer](https://www.verksamt.se/fundera/valj-foretagsform).

**Skapa ansökan** på [Verksamt](https://www.verksamt.se/). Du kommer behöva en verksamhetsbeskrivning. Min ser ut såhär:

> Företaget ska bedriva konsultverksamhet företrädesvis inom IT, samt utveckla mjukvaruprodukter, äga och > förvalta värdepapper och utöva därmed förenlig verksamhet.

När det gäller **företagsnamn** så rekommenderar jag att bara ta ditt eget namn. AB eller aktiebolag måste vara med i namnet. Så jag valde _Tomas Bjerre AB_. Risken om du väljer något annat är att Bolagsverket nekar dig för att namnet liknar något som redan finns. Onödigt strul och du kan alltid ändra senare.

Du kommer behöva ange en **SNI-kod**. Jag valde _62010_.

När du skickat iväg ansökan till Bolagsverket kommer de invänta ett **bankintyg**. Läs mer om att välja bank nedan. Du behöver kontakta en bank för att skapa ett företagskonto. Banken kommer be dig sätta in 50 000 kr på ett speciellt konto. Banken behöver kunna tala om för Bolagsverket att här finns det 50 000 kr som satts in med avsikt att användas för aktiekapitalet. När du gjort detta ger de dig en e-postadress som du sedan ger till Bolagsverket (via verksamt.se). Sedan frågan Bolagsverket banken om pengarna är där och när banken svarar ja registreras bolaget. Så fort bolaget är skapat så har du sedan ett företagskonto där det från start finns 50 000 kr.

Jag valde **räkenskapsåret** som `0101 - 1231`. Jag kan dock rekommendera brutet räkenskapsår. Alltså att man väljer ett år som inte är ett kalenderår. Fördelen blir då att du kan välja vilket år du betalar ut lönen på, om du når statlig skatt 2017 kan du vänta till 2018 med att fortsätta betala ut lön. Det är inte helt enkelt att [ändra i efterhand](https://www.skatteverket.se/download/18.3aa8c78a1466c584587d059/1408515815569/42405.pdf) och att ändra det bara för att undvika skatt är inte en godtagbar anledning.

När du startar aktiebolag ska bolaget ha **F-skatt** och du som privatperson har A-skatt. Jag valde **kvartalsmoms**. Som redovisningsmetod valde jag **[kontantmetoden](https://www.e-conomic.se/bokforingsprogram/ordlista/kontantmetoden)** (kallas även bokslutsmetoden). Jag uppfattade den som enklast, se hur man [bokför köpt med kreditkort](https://forum.vismaspcs.se/visma_spcs/topics/bokfora-inkop-med-kreditkort-i-visma-eekonomi) t.ex.

Det är väldigt svårt att uppskatta den **förväntade vinsten** första året. Andra året kommer Skatteverket föreslå en. Ett tips är att ange den lågt. I mitt fall skulle jag först betala in 20 000 kr innan jag hunnit få en enda inkomst i bolaget. Skulle du råka ut för det är det bara att göra en ny preliminär inkomstdeklaration via Skatteverket och ange en lägre förväntad vinst. Då fick jag ner denna siffran till 7 000 kr istället.

Det finns många smidiga **bokföringsprogram**. [Redovisningen](https://sv.wikipedia.org/wiki/Redovisning) var nog det jag var mest rädd för i början. Jag märkte tidigt att när jag googlade om hur man bokför olika saker så kom jag ofta in på [Visma:s support forum](https://forum.vismaspcs.se/visma_spcs). Jag har tidigare använt deras tidrapportering, PX, vilket suger något helt otroligt. Ser ut som en sommarjobbare hackade ihop det för 15 år sedan och att man inte rört det sedan dess. Men även om jag var väldigt skeptisk till detta bolag så valde jag ändå [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) för bokföring just för att deras support verkar vara helt exemplarisk. Att direkt bokföra ett kvitto i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) är betydligt enklare än det jag tidigare gjort via tidrapportering som anställd. Du kanske t.ex. vill bokföra [bokföringsprogrammet](https://forum.vismaspcs.se/visma_spcs/topics/8fxz374h0czze?topic-reply-list%5Bsettings%5D%5Bfilter_by%5D=all), [köp av dator och försäkring](https://forum.vismaspcs.se/visma_spcs/topics/7h3lv4csqal8w) eller [köp av tågbiljett](https://forum.vismaspcs.se/visma_spcs/topics/con2lpq5fex2f). De [gör t.o.m. filmer](https://www.youtube.com/watch?v=jGgnxd6uBh4) där de visar vissa flöden. Hoppas jag är trovärdig trots att jag gått med i deras affiliate-program och får betalt för att hänvisa andra dit =)

[![Visma eEkonomi](/affiliate-2014-vismaeekonomi1_728x90_eeko.gif)](https://vismaspcs.se/produkter/bokforingsprogram/visma-eekonomi?pixid=15282)

Du lär behöva en **mobil** i bolaget. Som jag förstår det är det ok att köpa telefonen på bolaget. Även telefoni och SMS är ok. Datatrafiken däremot kan behöva förmånsbeskattas. Det i kombination med att man slipper många dryga samtal om man istället har ett privat abonnemang, gjorde att jag köpte den privat.

Du lär behöva en **ansvarsförsäkring**. Jag valde en [från If](https://www.if.se/web/se/foretag/varaforsakringar/offert/pages/default.aspx?varde=startforsakring) och fick betala 5 294 kr. Har du inte det och du råkar ut för något, säg att någon kräver dig på flera miljoner, så konkursar du bara bolaget och slipper undan. Men med en ansvarsförsäkring så kan du, kanske, göra rätt för dig och betala. På så vis blir du en mer attraktiv konsult att anlita och det står även ofta i kontrakten att du ska ha en försäkring.

Jag valde att kontakta en **redovisningskonsult** som hjälper mig med ekonomiska frågor samt tar hand om **bokslut / årsredovisning / deklaration**. Jag tar hand om löpande bokföring samt kvartalsmoms, skatter och lön. Det kostar cirka 6 000 kr per år. En redovisningskonsult kan hjälpa dig med allt möjligt i bolaget. Vissa ger dem fullmakt så de kan sköta all ekonomi. Jag fick tag på honom genom en bekant som tipsade men annars är det enkelt att googla. Har du valt Visma så kan de hjälpa dig. I [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) kan du även skapa en inloggning till din redovisningskonsult.

Revisor är valfritt om man [omsätter under 3 miljoner](http://www.bolagsverket.se/ff/foretagsformer/aktiebolag/starta/revisor). Det använder jag inte.

Det kan också vara bra att ha klart för sig **hur man hittar kunder**. Det finns många rena konsultmäklare som tar en procentsats, ofta mellan 10-20% på din timpenning, om du tar ett uppdrag via dem. De har ofta ramavtal med stora konsultköpare. Är du redan anställd som konsult kanske du i början fortsätter med samma kund fast som underkonsult istället. Se, t.ex.:

- [Assistera](http://www.assistera.se/sv)
- [Brainville](https://www.brainville.com/)
- [EWork](https://www.eworkgroup.com/se/)
- [Experis](https://cv.experis.se/)
- [Kvadrat](http://www.kvadrat.se/bli-kvadratare/)
- [Toptal](https://www.toptal.com/)

Och till sist, du kan eventuellt göra [investeraravdraget](http://www.kompred.se/nyttiga-tips/missa-inte-investeraravdraget/) i din privata deklaration efter att du startat aktiebolag.

## Bank

Jag frågade först några banker via telefon och mail (ICA, Avanza, Swedbank). Det kändes som att de inte riktigt förstod vad jag menade när jag sa att jag ville ha ett **bankintyg**.

### Danskebank

**Jag valde Danskebank**. Du fyller bara i [deras formulär](https://danskebank.se/sv-se/Foretag/Smaforetag/Pages/Product-packages.aspx) så ringer de upp. Danskebank sköter allt per telefon och det fungerar mycket bra. De bad inte om någon affärsplan eller budget utan litade på mig direkt. De visste också direkt vad det handlade om och de kändes pålitliga. Eftersom jag inte var kund där sedan tidigare så behövde de skicka lite papper till mig med posten först. Men inom en vecka hade jag intyget! Snabbt, enkelt, smidigt och inget meningslöst krångel.

Jag valde _Danske Business Plus_ för 99 kr/mån. **[Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) stödjer även Danskebank** på så vis att man kan klistra in kontoutdraget från banken in i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282), för att automatiskt skapa bankhändelser. Sedan matchar man dem mot leverantörsfakturor eller verifikationer.

# Hur Driva Eget?

Jag har lagt in återkommande händelser i Google Calendar för de olika datumen. Sedan angivit att de ska upprepas månadsvis eller, i vissa fall, årsvis. Jag lägger ungefär 2 timmar varje månad på att sköta företaget. Vad jag gör är:

- En gång per månaden
  - Importerar transaktioner från skattekontot från Skatteverket.
  - Importerar transaktioner från företagskontot från banken.
  - Skickar fakturor för månaden.
  - Betalar ut lön, till anställde.
  - Betalar skatt och avgifter till Skatteverket
    - Arbetsgivaravgift.
    - Inkomstskatt.
    - Debiterad preliminärskatt.
- En gång per kvartal.
  - Betalar in kvartalsmoms.
- En gång per år.

  - Bokslut, årsredovisning, deklaration.
  - I januari skickar in kontrolluppgit
    - Av utbetald lön för föregående år till Skatteverket.
    - Av föregående års utdelning (KU31).
  - Lämnar K10 i privata deklarationen, om utdelning mottagits under året som deklareras.

Jag valde **kvartalsmoms**, alltså att jag efter varje kvartal redovisar och betalar in eventuell moms. Mer information om det finns här. Så fort kvartalet är slut kan man lämna in deklarationen. Man har ungefär 1.5 månad på sig att lämna in den. Även för detta har Visma gjort en film som visar [hur du gör i eEkonomi](https://www.youtube.com/watch?v=gPv_SahMnEw). Som jag förstår det använder man kontot 1630 (eller 2012 om det är enskild firma) just för att [alla händelser mot Skatteverket ska gå via detta konto](https://forum.vismaspcs.se/visma_spcs/topics/maste-man-anvanda-sig-av-skattekontot-1630). Hur det fungerar med att betala, och få tillbaka moms, [beskriver Skatteverkets här](https://www.skatteverket.se/foretagochorganisationer/moms/deklareraochbetalamoms/betalaochfatillbakamoms.4.58d555751259e4d66168000354.html). Så kortfattat om du har [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) och kvartalsmoms så ska du vid varje kvartalsslut:

- Skapa en momsredovisning för kvartalet via bokföring / momsredovisning.
- Ladda ner eskd-filen.
- Skapa en momsdeklaration enligt Visma:s video.
- Ladda upp eskd-filen hos Skatteverket.
- Ladda ner transaktioner från Skatteverket till ditt skattekonto och matchar dem sedan mot momshändelsen i dina bokföringshändelser.
- När du senare betalat in, eller fått betalt, skapa och bokför bankhändelsen på företagskontot. Det visas i slutet på den här videon. Tänk på att använda 1630 för AB och 2012 för enskild firma.

Skatteverket har skickat brev till dig med datum då du ska betala **debiterad preliminärskatt**. Det här är något du betalar varje månad och baserar sig på din förväntade vinst som du angav i din preliminära inkomstdeklaration. Du har fått ett besked från Skatteverket där det står datum och hur mycket du ska betala. Om du har [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) kan du följa deras [film om skattekontot](https://www.youtube.com/watch?v=-7cDnn-NaME).

- Betala från företagskontot till företagets skattekonto.
- Importerar bankhändelser från företagskontot.
- Ladda ner transaktioner från Skatteverket till ditt skattekonto och matchar dem sedan mot momshändelsen i dina bokföringshändelser.
- Importera bankhändelsen från banken till företagskontot i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282)
- Importera bankhändelsen från Skatteverket (du kan exportera den till fil) till skattekontot i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282)
- Matcha bankhändelsen på företagskontot mot händelsen på skattekontot. Egen kontering mellan egna bankkonton.
- När pengarna dragits av Skatteverket från Skattekontot, importera den händelsen.
- Matcha händelsen mot bokföringsförslaget Debiterad preliminärskatt.

När du ska betala ut **Lön** behöver du betala _skatt, arbetsgivaravgift_ samt själva _lönen_. Både _skatt_ och _arbetsgivaravgift_ betalas till företagets _skattekonto_ så det är 2 betalningar som behöver göras från företagskontot. Om du använder [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) kan du göra såhär. Finns även en [film här](https://www.youtube.com/watch?v=ig2C9gQg2Eg) och en [bra tråd](https://forum.vismaspcs.se/visma_spcs/topics/bokfora-lon-i-eekonomi) om detta i supportforumet.

- Under lön i huvudnenyn väljer du anställda. Lägg upp den anställde. Du kommer behöva Skattetabell att använda. Den anställde kan [logga in](https://www.skatteverket.se/) hos Skatteverket och hittar då skattetabell under "Skatter och deklarationer".
- Under lön i huvudnenyn väljer du lönebesked och skapar ett nytt.
- Ange lönen och välj bokför.
- Logga in på banken och betala ut lönen, efter skatt, till den anställdes konto.
- Importera bankhändelsen till företagskontot via kassa och bankhändelser.
- [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) kommer föreslå att du matchar bankhändelsen mot löneutbetalningen, gör det. Nu är du klar med lönen, och nästa moment är att betala skatt och arbetsgivaravgift.

**Arbetsgivardeklaration** lämnas enkelt via [Skatteverkets webbsida](https://www.skatteverket.se/foretagochorganisationer/arbetsgivare/lamnaarbetsgivardeklaration.4.6a6688231259309ff1f800029116.html).

- Om du inte har betalat ut någon lön sätter du bara 0 i de obligatoriska fälten och skickar in.
- Om du har betalat ut lön, och använder [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282).
  - Gå in under lön i huvudmenyn och välj arbetsgivardeklaration.
  - Skapa ny.
  - Välj månaden då lönen betaldes ut.
  - Välj bokför.
  - Nu kan du [exportera en fil](https://www.youtube.com/watch?v=ig2C9gQg2Eg) om du klickar på åtgärder för deklarationen.
  - [Lämna in arbetsgivardeklarationen](https://www.skatteverket.se/foretagochorganisationer/arbetsgivare/lamnaarbetsgivardeklaration.4.6a6688231259309ff1f800029116.html) hos Skatteverket genom att importera filen.
  - På kvittensen visas ett bankgiro och OCR att använda för att betala in skatten till företagets skattekonto.
  - Betala in summan från företagets bankkonto.
  - Importera bankhändelsen från banken till företagskontot i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282)
  - Importera bankhändelsen från Skatteverket (du kan exportera den till fil) till skattekontot i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282)
  - Matcha bankhändelsen på företagskontot mot händelsen på skattekontot. Egen kontering mellan egna bankkonton.
  - När pengarna dragits av Skatteverket från Skattekontot, importera den händelsen.
  - Matcha händelsen mot bokföringsförslaget arbetsgivardeklaration. Skatteverkat drar arbetsgivardeklartionen i 2 transaktioner, du behöver [manuellt slå ihop](https://forum.vismaspcs.se/visma_spcs/topics/hur-matchar-jag-tva-belopp-pa-skattekontot-mot-en-arbetsgivardeklaration) dem för att kunna använda det här bokföringsföslaget. Men annars är det 1630 som krediteras och 2710 (personalskatt) samt 2731 (arbetsgivaravgift) som debiteras. Jag tycker även [den här sidan](https://www.blinfo.se/foretagskunskap/bokfora-lon__15472) är bra här.

[Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) har en färdig mall för **fakturor**. Du anger ditt företags bankgiro, och/eller kontonummer, lägger upp kunder och artiklar. Sedan kan du enkelt skapa fakturor som du sedan kan skriva ut, spara som PDF eller maila.

Om du **betalar ut traktamente** behöver du kunna bevisa att [resorna ägt rum och varit tjänsteresor](https://www.vismaspcs.se/visma-support/visma-eget-aktiebolag/content/skattefria_traktamenten.htm). Därför kan det vara klokt att föra anteckningar för resor. I mitt fall åker jag alltid tåg och kommer hänvisa till tågbiljetterna om jag får revision av Skatteverket. Jag skapar exceldokument, med uträkningen, som jag sedan exporterar till PDF och sparar för att motivera traktamentet.

![Traktamente](/traktamente-utr.png)

Man hör ibland uttrycket **skriva av** och jag tror många missförstår det, kanske även jag =) Men jag tolkar det som att allt man köper för under ett halvt prisbasbelopp (ungefär 22 000 kr) skrivs av direkt, kostar det mer skriver man av det under flera år. Att skriva av innebär att man inte tar upp det som en tillgång, en inventarie, i bokföringen. Det är dock inte samma sak som att man får ge bort prylen till sig själv eller någon annan. Men jag är osäker, och [många med mig](https://www.flashback.org/p49423662).

Att bokföra köp gjorda med **kreditkort** är lite speciellt men det har Visma en väldigt bra artikel om.

Jag sparar alltid alla **kvitton** direkt på Google Drive. Är det inte digitalt fotar jag av med mobilen, laddar upp bilden och sparar även original-kvittot i en pärm. I bokföringsprogrammet är jag också noga med att **ladda upp bilder på varje verifikation**. [Bokföringslagen](https://www.riksdagen.se/sv/dokument-lagar/dokument/svensk-forfattningssamling/bokforingslag-19991078_sfs-1999-1078) säger att originalen ska sparas, så digitala ska sparas digitalt och de på papper sparas på papper. Jag tycker även att den här artikeln beskriver det bra. Även andra dokument fotar jag av och sparar på Google Drive, som beslut från Skatteverket t.ex. Väldigt smidigt att kunna läsa allt var man än är. Det är ganska enkelt att få tag på ett rejält brandskyddat kassaskåp ([#1](http://www.clasohlson.com/se/Dokumentsk%C3%A5p-Chubbsafes-Executive-40/Pr342428000) eller [#2](http://www.biltema.se/sv/Hem/Sakerhet-och-larm/Sakerhetsbox/Kassaskap-brandsakert-2000033385/)) så att man kan spara papper korrekt enligt lagstiftningen.

På **bokslutsdagen, sista dagen på räkenskapsåret, måste [obetalda fakturor tas upp i bokföring](https://www.verksamt.se/driva/ekonomi-och-bokforing/lopande-bokforing)** även om du använder kontantmetoden. Det beskriver också Visma [här](https://forum.vismaspcs.se/visma_spcs/topics/bokfora-inkop-med-kreditkort-i-visma-eekonomi). Om du har skapat en faktura som ännu inte blivit betald kommer [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) att ge dig följande meddelande när du skapar sista **kvartalsmomsen**.

> Enligt Kontantmetoden ska du bokföra dina obetalda kundfordringar och leverantörsskulder vid räkenskapsårets slut och redovisa momsen. Detta kommer nu att göras automatiskt. Du bör kontrollera att alla inbetalningar och utbetalningar på året är avstämda innan du fortsätter. Vill du fortsätta?

Det är viktigt att ta en extra titt på de sista transaktionerna innan räkenskapsåret är slut så att det inte dykt upp något i sista sekunden. I mitt fall hade Danskebank skapat en faktura, och dragit pengarna, för bankavgifter sista dagen i december.

När räkenskapsåret är slut ska **kontrolluppgifter** för anställda skickas till Skatteverket. Det här gäller 2017 men är på gång att ändras så att man skickar samma uppgifter i arbetsgivardeklarationen istället. Men i [Visma eEkonomi](https://vismaspcs.se/produkter/bokforingsprogram/visma-eekonomi?pixid=15282) finns en funktion under lön i huvudmenyn som kan användas om du skapat lönespecar.

- Klicka på Ny kontrolluppgift.
- Fyll i dina uppgifter.
- Spara.
- Nu kan man ladda ner en xml-fil som kan laddas upp hos Skatteverket för att fylla i KU10-blanketten.

Visma har en väldigt bra [gratis broschyr om bokföring](http://download.vismaspcs.se/pdf/bokf%C3%B6ring-f%C3%B6r-nyb%C3%B6rjare.pdf?utm_source=Eloqua&utm_medium=email&utm_content=SE_SP_SI_Onboarding-eEko-Std-4&utm_campaign=SE_SP_SI_Onboarding-eA-Std-1704).

# Övrigt

Om du **veckopendlar** som jag så kanske du har en **lägenhet på arbetsorten**. Då kan man tänka sig att man [låter bolaget betala den](http://www.skatter.se/?q=node/2619). Jag blev rekommenderad att ta den privat och betala ut mer lön från bolaget istället. Då räknar jag på detta vid utbetalning av lön så att lön efter avdrag hamnar på gränsen för statlig skatt. Avdraget gör jag alltså i min privata deklaration. Väljer man att låta bolaget direkt betala lägenheten blir det lite krångligare med bokföring och deklaration. Det kan också vara så att Skatteverket ser det som en förmån. Så det här kändes enklast.

Det finns bolag som har som **affärsidé att bara ha underkonsulter**. De åker på konferensresor och har gemensam kontorslokal precis som vilket annat bolag som helst. Skillnaden är bara att alla är underkonsulter. Detta bolag hjälper dig att starta ditt eget bolag och hitta kunder. De har ramavtal med stora konsultköpare och kan ordna bra timpriser. Ett sånt bolag är [Kvadrat](http://www.kvadrat.se/).

Jag valde först att ta över kontraktet jag var på och då gå från anställd konsult till underkonsult. Senare bytte jag uppdrag och då anslöt jag mig till Kvadrat.

Har du frågor om skatter så är det smidigt att man kan [maila Skatteverket](https://www.skatteverket.se/omoss/kontaktaoss/mejla/).

Jag har skapat en facebook-grupp för att diskutera det här, går gärna med! https://www.facebook.com/groups/starta.eget.konsultbolag/
